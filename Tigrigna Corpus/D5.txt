ቅንያት ወረዳታት
ወረዳ ዓድዋ ክ/ከ/ቀዳማይ ወያነ ጉሎ መኸዳጋንታ ኣፈሹም
ባህላዊ ፀጋታትናን ሓድግታትናን ብምዕቃብ ከይተበረዘ ናብ ውልድ ወለዶ ብምውርራስን ኣብ መንጎ ህዝብታት እውን ሓድነትና ክነጣናኽርን ኢና ክብሉ ሰራሕተኛታት መንግስቲ ወረዳ ዓድዋ ገሊፆም፡፡
ምክትል ሓላፊ ቤት ፅሕፈት ባህልን ቱሪዝምን ወረዳ ዓድዋ ወ/ሮ ቅብእቲ በርሀ ከም ዝበልኦ፤ ደቂ ኣንስትዮ ውዳበታትና ዝያዳ ብምጥንኻር ኣብ ሃገርና ይኹን ኣብ ክልልና ንዝተጀመረ ልምዓትን ሰናይ ምምሕዳርን ንድሕሪት ከይምለስ ተጠናኺሩ ክስራሕ ይግባእ፡፡ በዓል ኣሸንዳ ሎሚ ዓመት እንትነኽብር ኣብ ዓለም ቕርሲ መዝገብ /ዩኔስኮ/ ንምምዝጋብ ሰፋሕቲ ፃዕሪታት ይግበሩ ኣለው፡፡ እዚ እውን ኣብ መንጎ ህዝብታት ሓድነት፣ ፍቕሪ እምነትን ምትሕስሳብን ዓብዪ ኣበርክቶ ዘለዎ ብምዃኑ ኹሉ ክፋል ሕ/ሰብ ባህሉ፣ ቋንቁኡን ታሪኹን ዓቂቡ ክቕፅል ኣለዎ ክብላ ኣታሓሳሲበን፡፡
ምክትል ዋና ኣማሓዳሪ ወረዳ ዓድዋ ኣይተ ተክላይ ፍስሃ ብወገኖም፤ እቲ በዓል እንትነኽብር ውሩይ መራሒና መለስ ዜናዊ ለጋሲታት ንምቕፃል ካብቲ ዝሓለፉ እዋናት ኣጠናኺርና ንኣትወሉ ኩነታትን ኣብ ሃገርና ጥሕሰት ሕጊ ዝተረኣየሉ እዋን ብምዃኑ ፍሉይ ይገብሮ፡፡ በዓል ኣሸንዳ ሃይማኖታዊ ትሕዝቶ ዘለዎን መለለዪ መንነት ተጋሩን ከምኡውን መዓርነት ደቂ ኣንስትዮ እነረጋግፀሉ ንዝተፀገማ ደቂ ኣንስትዮ ኣሕዋትና ንድግፈሉን እዩ ክብሉ ገሊፆም ክትብል ክኢላ ፕረስ ወረዳ ዓድዋ ምሕረት ዘርኡ ፀብፂባ፡፡
ሕብረት ስራሕ ማሕበራት ሞዴላት ንምግባር ኣበርቲዕና ክንሰርሕ ይግባእ ክብሉ ተሳተፍቲ ምንቕናቕ ሕ/ስ/ማሕበራት ወረዳ ጋ/ኣፈሹም ገሊፆም።
መተሓባበሪ ሕብረት ስራሕ ማሕበር ወረዳ ጋ/ኣፈሹም ኣይተ ብርሃነ ሓጎስ ከምዝገለፅዎ፤ በቢብርኩ ዝርከባ ሕ/ስ/ማሕበራት ዓመታዊ ኣፈፃፅማ መደባት፣ ኣብ ኣባላትን ኣመራርሓን ዝረኣዩ ክፍተት ንምስትኽኻል ኣብ 2011 ዓ/ም ዝስርሑ መደባት ንምፅዳቕ ዕላማ ዝሓዘ ዋዕላ ከም ዝኾነን ሕ/ስ/ማሕበራት ሞዴል ንክኾና እናተሰርሐ ዝርከብ ስራሕቲ ብዘተዋደደ መንገዲ ንምትግባር ከም ዝኾነ ገሊፆም።
ከም ወረዳ ኣብ ዝተፈላለየ ዓውደ ስራሕቲ ዝተዋፈራ ኣስታት 117 ማሕበራት ዝርከባ እንትኸውን ኣብ ተጠቃምነት ኣባላትን ሕ/ሰብን ዝተፈላለየ ስራሕቲ እናተሳለጠ ከም ዝርከብን ዝገለፁ እቶ በዓል ሞያ እዘን ማሕበራት ልዕሊ 39 ሚልዮን ብር ካፒታል ዝወነና እንትኸውን ኣብ 2010 ዓ/ም ልዕሊ 24 ሚልዮን ብር ንኣባላተን ኣብ ዝተፈላለዩ ዓውደ ስራሕቲ ንምውፋር ልቓሕ ዝተውሃበ እንትኸውን ኣብዚ ዓመት ድማ ልዕሊ 33 ሚልዮን ብር ልቓሕ ክምለስ ተኻኢሉ። ኦዲት ክግበረለን ካብ ዝግበአን 75 ማሕበራት እተን 53 ኦዲት ዝተገበራ ኾይኑ ኣብዚ ከባቢ 39 ሽሕ ብር ዝተጠፋፈአ ከም ዝተረኸበን ካብዚ ልዕሊ 19 ሽሕ ብር ክምለስ ክኢሉ። ዝተረፈ ድማ ኣብ ከይዲ ምምላስ ዝርከብ ኾይኑ ብሕጊ ክሕተቱ ዝግበኦም ኣካላት ድማ ብሕጊ እናተርኣየ ከም ዝኾነ ካብ መብርሂ ኣይተ ብርሃነ ንምፍላጥ ተኻኢሉ ክብል ክኢላ ፕረስ ወረዳ ጋንታ ኣፈሹም ሃፍቶም ተስፋይ ፀብፂቡ።
ብምኽንያት ትሑት ብቕፅዓት ኣሸከርከርቲ ሓደጋ ድሕንነት ትራፊክ እናወሰኸ ይኸይድ ከምዘሎ ቤት ፅሕፈት ፖሊስ ወረዳ ጉሎ መኸዳ ኣፍሊጡ።
ኣብታ ወረዳ ቤት ፅሕፈት ፖሊስ ትራፊክ ድሕንነት ቁፅፅር ሓደጋ ምፅራይ ኢንስፔክተር በርሀ ሓድጉ ከምዝገለፅዎ፤ ድሕንነት ሓደጋ ትራፊክ ኣብታ ወረዳ ልዕሊ 85 ሚኢታዊ ብሰንኪ ትሑት ብቕዓት ኣሽከርከርቲ ዝኽሰት ኾይኑ ዓቕሚ ፅሬት ተሽከርከርትን ፀገም እግረኛታት እውን ሓላሓሊፉ ዝረአ ፀገም ከምዝኾነ ሓቢሮም።
ኣብ በጀት ዓመት 2010 ዓ/ም ኸቢድ ኣካል ምጉዳእ 8፣ ቀሊል ጉድኣት 10፣ ክልተ ሕልተ ሂወትን 3 ዕንወት ንብረት ዘጋጠመ እንትኸውን ልዕሊ 380 ሽሕ ብር ኪሳራ ንብረት፣ ኣብ 1489 ደምቢ ምትሕልላፍን ካብ ተኸሰስቲ 528,175 ብር ከምዝተረኸበን እቶም መተሓባበሪ ኣረዲኦም።
ብተወሳኺ ፍቓድ መሸከርከሪ ዘይብልኻ ምሽክርካር፣ ብናህሪን ካብ ዝግበአካ ንላዕሊ ምፅዓንን ዝረአ ድማ ዕድሚኦም ትሕቲ 30 ኣብ ዝኾኑ ኣሸከርከርቲ ዘጋጥም ዘሎ ኾይኑ ካብ ሓደጋ ትራፊክ ዝተላቐቐ ሕብረተሰብ ንምፍጣር ውራይ ኹሉ ዜጋ ስለዝኾነ ዜጋዊ ግቡኦም ንምፍፃም ኣበርቲዖም ከምዝሰርሑ ኢንስቴክተር በርሀ ወሲኾም ሓቢሮም ክብል ክኢላ ፕረስ ወረዳ ጉሎመኸዳ የዕብዮ ሙሉጌታ ፀብፂቡ።
ኣብ ክፍለ ከተማ ቀዳማይ ወያነ ሕማም ሃደበታዊ ማያዊ ውፅኣትን ተምላስን ስለ ዝጀመረ ነባሪ ሕ/ሰብ ኣድላዪ ጥንቃቐ ንክገብር ቤት ፅሕፈት ጥዕና ክፍለ ከተማ 1ይ ወያነ ፀዊዑ።
ሕማም ሃንደበታዊ ማያዊ ውፅኣትን ተምላስን /ሃማውተ/ ኣብ ከተማ መቐለ ካብ ዝጅምር ሰለስተ ዓመታት ኣቝፂሩ። ሐዚ’ውን ኣብታ ክፍለ ከተማ ዘጋጠመ ኾይኑ ዛጊድ 43 ሰባት በቲ ሕማም ከም ዝተትሓዙ ሓላፊት ቤት ፅሕፈት ጥዕና ክ/ከተማ ቀዳማይ ወያነ ወ/ሮ ህይወት ኣበራ ገሊፀን። እቲ ሕማም ፅሬት ውልቀን ከባብን ዘይምሕላውን፤ ብኣግባቡ ዘይበሰሉ ምግብታት ምምጋብን፤ ካብ ዘይተሓከሙ ጎዳጉዲ ዝተቀደሐ ማይ ምስታይን ዝኽሰት ኾይኑ ኣብ ፅርግያ ዝሽወጡ ከም ቦንቦሊኖ፣ ብፅባፅ ጥሕንን ዝመሳሰሉ ፅሬቶም ስለ ዘጠራጥርን መበገሲ እቲ ሕማም ክኾኑ ስለ ዝኽእሉን እዚኦም ካብ ምምጋብ ክንዕቀብ ይግባእ ኢለን እተን ሓላፊት።
ተጠቀምቲ ማይ ፀሎት ዝኾኑ ኣካላት እውን ብስፍሓት በቲ ሕማም ተጠቃዕቲ ይኾኑ ስለ ዘለዉ ተጠቀምቲ እቲ ማይ ፀሎት ዓብዪ ጥንቃቐ ክገብሩ ከም ዘለዎም ወ/ሮ ሂወት ኣበራ ድሕሪ ምግላፀን መራሕቲ ሃይማኖትን ኣብቲ ማይ ፀሎት ዘለዉ መተሓባበርትን እቲ ሕማም ዘስዕቦ ዘሎ ፀገም ተረዲኦም እቲ ተጠቃሚ /ተሓፃቢ ማይ ፀሎት ጥንቃቀ ብዝተመልኦ መንገዲ ንክሕፀብ ኣስተምህሮ ክህቡ ይግባእ ኢለን፡፡
ኣብ መወዳእታ እንበልዖ ምግቢ ብግቡእ ዝበሰለን ፅሬቱ ዝሓለወን፤ እንሰተዮ ማይ ፅሩይን ዘይተበከለን፤ ቅድሚ ምግቢ ምብላዕናን ድሕሪ ምግቢ ምብላዕናን ኢድና ብሳሙና ንሕፀብ እንተደኣ ኾይንና ብቐሊሉ ምክልኻል ከም ዝከኣል ወ/ሮ ህይወት ኣበራ ሓቢረን ክብል ክኢላ ፕረስ ክፍለ ከተማ ቀዳማይ ወያነ ለገሰ ወልዱ ፀብፂቡ።
በዓል ኣሸንዳ ካብ ሃይማኖታውን ባህላውን ትሕዝቶኡ ብዝዘለለ መስሕብ ቱሪዝም እናኾነ ይመፅእ ከምዘሎ ቤት ፅሕፈት ባህልን ቱሪዝምን ወረዳ ሕንጣሎ ወጀራት ሓቢሩ።
ሓላፊ ቤት ፅሕፈት ባህልን ቱሪዝምን ወረዳ ሕንጣሎ ወጀራት ኣይተ ካሕሳይ ኣስፍሃ ከም ዝገለፅዎ፤ በዓል ኣሸንዳ ሃይማኖታውን ባህላውን ትሕዝቶኡ ከይሃሰሰን ከይቀየረን በቢዓመቱ ብድምቀት ክኽበር ብምግባር ካብ ሃይማኖታውን ባህላውን ትሕዝቶኡ ብዝዘለለ ኣብ ቁጠባውን ማሕበራውን ጉዳያት እታ ወረዳ ዓብይ ረብሓ ይመፅእ ከምዘሎ ሓቢሮም። ቖልዑ ኣሸንዳ እታ ወረዳ ብወገነን፤ ደቂ ኣንሰትዮን ኣብ መድርኽ ወፂኤን ኣብ ፖለቲካዉን ማሕበራውን ተሳትፎአን ዘለወን ናፃነት ዝገልፃሉ በዓል ብምዃኑ ካብ ኣዴታትና ዝወረስናዮም ባህላዊ መጋየፂታት ብምጥቃምን ካብ ዉሉድ ወለዶ ተዓቂቦም ንክመሓላለፉን ንሰርሕ ኢና ክብላ ገሊፀን ክብል ክኢላ ፕረስ ወረዳ ሕንጣሎ ወጅራት ሓጋዚ ባይርኡ ፀብፂቡ።
ብምኽንያት ኣብ ሃገርና ተፈጢሩ ዘሎ ፖለቲካዊ ቕልውላው ካብ መረበቶም ዝተመዛበሉ ወገናት ህፁፅ ፍታሕ ክግበረሎም ኣተሓሳሲቦም።
እቶም ተመዛበልቲ ቕልጡፍ ፍታሕ ብዘይ ምርካቦም ንዝተፈላለዩ ማሕበራዊ ፀገማት ይቃልዑ ከም ዘለውን ኹሉ ዝምልከቶ ኣካል ክበፅሐሎምን ፃውዒቶም ኣቕሪቦም።
ምክትል ከንቲባ ከተማ ሽረ-እ/ስላሰ ኣይተ ተስፋይ ወ/ምህረት ከምዝገለፅዎ፤ ኣብ ከተማ ሽረ-እ/ስላሰ ልዕሊ 2400 ተመዛበልቲ ከም ዘለው ብምሕባር ዘጋጥሞም ዘሎ ማሕበራዊ ብምፅናዕ ፀገም እቶም ተመዛበልቲ ንምፍታሕ ፃዕሪ ይግበር ከም ዘሎ ገሊፆም።
ከም መግለፂ እቶም ከንቲባ ተመዝበልቲ መፅለሊ፣ መስርሕን መሸጥን ቦታን ዕድል ልቓሕን ክረኽቡ ተግባራዊ ምንቅስቓስ ተጀሚሩ ከም ዘሎ ወሲኾም ሓቢሮም።
እቶም ተመዛበልቲ ኣብ ዝሃበዎ ሪኢቶ ድማ መንግስቲ ፈለማ ህፁፅ ሓገዝ ብምግባር ካብ ዘጋጥምም ዘሎ ዕለታዊ ማሕበራዊ ፀገማት ከናግፎምን ካብኡ ብምቕፃል ድማ ንዓመታት ሸቂሎም ዘፍረይዎ ንብረቶም ብሕጋዊ መንገዲ ተፃርዩ ክምለሰሎም ሓቲቶም።
ካብ ክልል ኣምሓራ ተመዛቢሎም ዝመፁ ኣይተ ተስፋይ ወላይን ወ/ሮ ከበበሽ ተስፋይን ኣብ ዝሃበዎ ሪኢቶ ብመሰረት ሕገ መንግስቲ ሃገርና ዝኾነ ይኹን ኢትዮጵያዊ ዜጋ ኣብ ዝመሰሎ ከባቢታት ሃገርና ሰሪሑ መሰል ምንባር ተጠቒምና ዘፍረናዮ ሃፍቲ ብፀሓይ ቀትሪ ተዘሪፍና ናብ ዓድና ባዶ ኢድና ምምላስ ከይኣኽለና፤ ናብ ዓድና መፂእና ውን ሕዚ ንዝተፈላለዩ ማሕበራዊ ፀገማት ተቃሊዖም ምዃኖም ገሊፆም ክብል ክኢላ ፕረስ ወረዳ ሽረ እንዳስላሴ መብራህቶም ተኹሉ ፀብፂቡ። ሸረ እ/ስላሴ
ኣብ ወረዳ ኦፍላ ተምሃሮ ዩንቨርስቲ፣ ኮሌጃትን መናእሰይን ዝሓወሰ ኣብ ዝተፈላለዩ ኽረምታዊ ወፍሪ ከም ዝተሳተፉ ቤት ፅሕፈት ጉዳይ መናእሰይን ስፖርትን እታ ወረዳ ኣፍሊጡ፡፡
ተወካሊ ቤት ፅሕፈት ጉዳይ መናእሰይን ስፖርትን እታ ወረዳ ኣይተ ዳርገ ግርማይ ከም ዝበሉዎ፤ ቀንዲ ስራሕቲ ኽረምታዊ ተባሂለን ካብ ዝተነፀራ ኣብ ብመስመር ምዝራእ፣ መንገዲ ፀረጋ፣ ኣስተምህሮ ትራፍክን ሕግን፣ ሓገዝ ኣረጋውያን ፈልሲ ተኽሊን ከምዝነበረ ገሊፆም፡፡
በዝሒ ንክዋፈሩ ዝተመዝገቡ 3597 ደቂ ኣንስትዮ ዝርከብኦም 10286 መናእሰይ ከምዝነበሩን ይኹን እምበር ብምኽንያት ሕፅረት በጀት ብፍላይ ተምሃሮ ዩንቨርስቲን ኮሌጃትን ናብ ወረዳ ስሒብኻ እኹል ኦሬንቴሽን ዘይምሃብ በቲ ዝድለ ኹሎም ተምሃሮ ካብ ምዝገባ ሓሊፉ ኣብ ከባቢኦም ብተኸታታሊ ዘይምርካብ ፀገማት ከምዝነበረን ነዚ ፀገም ብምርዳእ ስትሪንግ ኮሚቴን ቴክኒካል ኮምቴን እውን ናይ ባዕሉ ክፍተት ከምዝነበሮን ገምጊሙ ነዚ ክፍተት ንምምላእ ብእዋኑ ንምሕጋዝ ኣድላይ ዝኾነ ደገፍን ክትትልን ከምዝግበረሉ እውን ሓቢሮም ክብል ክኢላ ፕረስ ወረዳ ኦፍላ ሞገስ ፍቃዱ ፀብፂቡ፡፡ወረዳ ኦፍላ ሳ/ፃ/እምባ
መንግስቲ ንሕብርት ስራሕ ማሕበር ብመሰረት ዝሃቦ ቆላሕታ ኣብታ ወረዳ 164 ሕ/ስ/ማሕበራት ተወዲበን ኣብ ዝተፈላለዩ ስራሕቲ ልምዓት ብምውፋር ኣብ ምስላጥ ልምዓትን ምንጋስ ሰናይ ምምሕዳርን ሩኡይ ተራ እናፈፀማ ከም ዝርከባ መተሓባበሪ ዴስክ ምስፍሕፋሕ ሕብረት ስራሕ ማሕበራት ልምዓት ዕደጋን ወ/ሳ/ፃ/እምባ ዝኾኑ ኣይተ ሃይላይ ሓጎስ ገሊፆም፡፡
እዚኣተን ድማ ሕጋዊ ሰውነት ረኺበን ኣብ ምንቅስቓስ ዝርከባ ሕ/ስ/ማሕበራት ኾይነን 52,470 በዝሒ ኣባልን ብር 63.5 ሚልዮን ካፒታልን ዝወነና ከም ዝኾና ተገሊፁ፡፡
ከም ወረዳ ብድምሩ ብር 45 ሚልዮን ልቓሕ ዝተውሃበ ኾይኑ ካብዚ ድማ እቲ 29 ሚልዮን ብር ዝተመለሰ ከም ዝኾነን ብቐፃሊ እውን ክሳብ ሰላሳ መስከረም 2011 ዓ.ም፤ እቲ 70 ሚኢታዊ ንምምላስ ናብ ሓደ ምርድዳእ ከም ዝተበፅሐ ኣይተ ሃይላይ ወሲኾም ሓቢሮም፡፡
ኣብቲ መድረኽ ዝሓሸ ልቓሕ ናይ ምምላስ ኣፈፃፅማ ዘለወን 5 ጣብያታት ዝተነፀራ ኮይነን ጣብያ ሰውነን ጣብያ መስሑልን ድማ ጠቕሊለን ልቓሕ ዘይብለን ጣብያታት ከም ዝኾና ተሓቢሮ፡፡
ኣብ መወዳእታ ካብ ልቓሕ ነፃ ዝኾነ ኣመራርሓ ብምፍጣር ንባዕሎም መርኣያ ኮይኖም፣ ካልኦት ንክምልሱ ክፅዕሩ ከም ዝግባእ ምክትል ዋና ኣመሓዳሪ ወ/ሳ/ፃ/እምባ ኣይተ ሃይላይ ትንሱእ ወሲኾም ኣተሓሳሲቦም ክብል ክኢላ ፕረስ ወረዳ ሳዕስዕ ፃዕዳ እምባ ገ/መድህን ተ/ብርሃን ፀብፂቡ፡፡
ባህላዉን ታሪኻዉን መስሕባትና ብዝግባእ ክዕቀቡ፣ ክለምዑን ክላለዩን ብምግባር ፍልፍል ኢኮኖሚ ከተማናን ክልልናን ንምዕባይ ብዕቱብ ክሰረሓሉ ከምዝግባእ ተገሊፁ።
ምክትል ከንቲባ ከተማ ዓብዪ ዓዲ ወ/ሮ ወርቀኣበባ ገ/መድህን ብወገነን፤ በዓል ኣሸንዳን ኣዉርስን ካብቶም ባህላዊ መስሕባት ቱሪዝም ሓደ ኾይኑ በቢ ዓመቱ እቲ ባህሊ ኣብ ምፍላጥን ምዕቃብን ናብ ሓደሽቲ ወለዶታት ብምስግጋር ሰፋሕቲ ስራሕቲ እናተወገነ ከምዝመፀን ብምግላፅ ናይ ሎሚ በዓል ኣሸንዳ 2010 ዓ/ም እንትበር ባህላዊ ፀጋታት ብቐፃልነት ብምልማዕ፤ ኢኮኖሚያዊ ረብሓ ብምርግጋፅ፤ ሓድነትን ሰላምን ብምጥንኻርን ክኸውን ከም ዘሎዎ ሓቢረን፡፡
ካብ ጎረባብቲ ወረዳታትን ቆላ ተምቤን፤ ጣንቋ ኣበርገለ፤ ደጉዓ ተምቤን፤ ወርዒ ለኸን ከተማ ዓብዪ ዓድን ዝመፃ ደቂ ኣሸንዳ ባህላዊ ምርኢት ኣሸንዳን ኣዉርስን ብምርኣይ እቲ ባህሊ መልክኡን ትሕዝትኡን ብዝግባእ ብምግላፅ መሰሕብ በፃሕቲ ዓዲ ንኽኸዉን ጉጅለ ባህልን መላእ ህዝብን ጠንኪሩ ብምስራሕ ዝነበሮ ዝለዓለ ተወፋይነት ዝነኣድ ምዃኑ ገሊፀን።
ኣብ መወዳእታ ወረዳታት ብዝገለፅኦ ትክክለኛ ምርኢት ባህሊ ኣሸንዳን ኣወረስን መሰረት ወረዳ ደጉዓ ተምቤን፤ ቆላ ተምቤንን ጣንቋ ኣበርገለን ብተከታታሊ ካብ 1ይ ክሳብ 3ይ ደረጃ ብምሓዝ ከምዝተዓወታን ወረዳ ወርዒ ለኸ ድማ ብፉሉይ ናይ ክብሪ ተሸለምቲ ብምኻን እቲ በዓል ተዛዚሙ ክብል ክኢላ ፕረስ ከተማ ዓብዩ ዓዲ ገ/ህይወት በርሀ ፀብፂቡ። ዓብዪ